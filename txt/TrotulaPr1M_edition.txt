Dex nostre seignor , quant il out le mund estoré , et sor tote creature si fist home raisnable , puis li dona seignorie de totes terrienes choses , si commanda à creistre et à mouteplier . Et establi ke des deus vendreit le tierz , et del cors de l home , qui plus est de chaude nature et deseché , istreit la semence en la feme , ke plus est de freide nature , et de mole la recovreit , et par l atemprement del chalt et del freit et del sec et del moiste creistreit li enfes . Ices quatre choses sunt necessaire ad herbes et as arbres et as blez . Mais pour ce ke les femes sunt de plus fieble nature et de plus fieble qualité ke li ome et ount greignor travail d enfanter pour ce que lor avienent plusors enfermetez ke as homes , et maiesmement à cels membres ki à l engedreure apenent . Et pour ce ke femes sunt plus huntoses de dire lor enfermetez as homes ke as femes , si lor faz icest livre en language ke eles l entendent , que les unes sachent les altres aidier . Bien sachent que je i met del mielz ke apent à lor besoigne à lor enfermetez . Car jeo ai overé et trové eu livres Ypocras et Galien et Costentin le Grand et Cleopatras et Diascorides et Almasor e Apollo e Platearie et Rogerine . Et ici trouveront dont li mal les garrez . 